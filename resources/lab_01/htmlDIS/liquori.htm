<html>

<head>
<meta http-equiv="Content-Language" content="it">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=windows-1252">
<title>Sulla divulgazione scientifica&nbsp;&nbsp;&nbsp;&nbsp;&nbsp; I motivi 
dell</title>
</head>

<body>

<p><font face="Verdana" size="2"><b>Sulla divulgazione scientifica </b><br>
&nbsp;<br>
&nbsp;<br>
I motivi dell’esplosione nel campo della comunicazione scientifica sono 
molteplici e le conseguenze sono gravi sotto molti aspetti. Uno dei più ovvi 
risiede nel rapido aumento del numero dei ricercatori e del volume della 
ricerca, fattori che non comportano necessariamente un miglioramento del 
livello, dato che, in paesi tecnologicamente molto avanzati, le condizioni 
economiche vantaggiose e l’esistenza di grandi organizzazioni scientifiche 
portano a un reclutamento di ricercatori non sempre basato su di un’autentica 
vocazione, nel senso di un vero impegno culturale. Quando la ricerca diventa un 
vero e proprio mestiere, i compensi in termini di carriera e di retribuzioni 
tendono ad essere valutati sulla base dell’unico prodotto tangibile, e cioè la 
pubblicazione . Questa impostazione regola anche la competizione fra ricercatori 
appartenenti a gruppi diversi, per cui la pubblicazione di ricerche analoghe 
diventa un fenomeno comune, il ché apporta uno scarsissimo contributo 
scientifico.<br>
&nbsp;<br>
Un altro fattore di questo continuo aumento è la tendenza alla 
superspecializzazione per cui, con frequenza sempre maggiore,nascono nuovi 
periodici che tendono a circoscrivere l’argomento dei lavori pubblicati a 
settori sempre più ristretti. Estremamente negativa appare infatti la 
segregazione specialistica che rende sempre più difficile la ricerca 
interdisciplinare nei settori di sovrapposizione fra le diverse discipline, che 
sono largamente riconosciuti come i più fertili e attraenti per i ricercatori 
dotati di creatività e capacità di sintesi.<br>
&nbsp;<br>
E’ un punto dolente, perché se l’insoddisfacente situazione cui si e accennato 
rappresenta un fenomeno di carattere internazionale, quando si passa a valutare 
la situazione nel nostro paese, essa appare veramente disastrosa. Mentre infatti 
quasi tutte le riviste scientifiche a carattere internazionale hanno da tempo 
adottato un sistema di controllo sulle pubblicazioni basato sull’impiego di 
revisori molto qualificati e scelti caso per caso, che giudicano e criticano un 
lavoro sottoposto dalla redazione e, protetti dal segreto, operano un rigoroso 
lavoro di selezione, in Italia, invece, quasi tutti i giornali scientifici, ad 
eccezione, forse, di uno o due, pubblicano indiscrirninatamente qualsiasi 
lavoro.<br>
&nbsp;<br>
A chi spetta questo compito? Chi può o deve occuparsi di informazione 
scientifica, posto che una cosa è il contributo alla diffusione e alla 
discussione di nuove conquiste conoscitive della scienza, proprie o di altri, e 
altro è l’impegno che quelle conquiste rende possibile? &nbsp;Allo specialista in 
comunicazione e cioè al giornalista (di cui esistono esempi brillanti) o al 
ricercatore (nel senso di chi fa ricerca)? Nel secondo caso, deve prevalere il 
criterio della competenza scientifica in singoli settori (rischiando così di 
riprodurre la ‘‘lottizzazione culturale” delle nostre università) oppure la 
qualificazione scientifica deve combinarsi con una cultura generale e un certo 
talento comunicativo di tipo non necessariamente accademico? Di quali strumenti 
ausiliari di comunicazione può disporre la divulgazione scientifica ?<br>
&nbsp;<br>
Risposte soddisfacenti a molti di questi interrogativi vengono spesso fornite da 
varie riviste internazionali destinate alla divulgazione scientifica oltre che 
da molte rubriche di rivi­ste più propriamente scientifiche, come Nature e 
Science. Esemplare mi sembra la soluzione adottata dalla rivista Le Scienze, i 
cui articoli — tradotti da Scientifica American o originali che siano – sono 
&nbsp;essenzialmente basati su divulgazioni delle ricerche effettuate dagli stessi 
scienziati di riconosciuto livello, con linguaggio meno tecnico possibile. Le 
rubriche coprono diversi aspetti: economici, politici e sociali, con ricchezza 
di informazione e notevole precisione. La gamma dei lettori va dalle matricole 
universitarie agli scienziati più impegnati e disponibili alla 
interdisciplinarietà. Questo tipo di soluzione non e ovviamente applicabile a un 
quotidiano. Ma non credo che per questo la divulgazione scientifica di un 
quotidiano non possa risultare altrettanto efficace e valida. Il New York Times 
e Le Monde (che ha talvolta pubblicato intere lezioni tenute da scienziati e 
filosofi come Monod e Levy-Strauss) rappresentano gli esempi più rilevanti senza 
voler disconoscere l’impegno di molti nostri quotidiani.<br>
&nbsp;<br>
Si tratta ovviamente, nel caso di un quotidiano, di operare delle scelte. 
Tuttavia, la necessità di soddisfare un maggior numero e una gamma più ampia di 
lettori non mi sembra che implichi necessariamente una concentrazione di queste 
scelte su cosmetici, cibi congelati e bioproteine, a spese della biologia 
fondamentale, dell’antropologia, dell’archeologia, della filosofia della 
scienza, della fisica delle particelle, della chimica-fisica, dell’ 
oceanografia, della cosmologia e di altri argomenti di valore conoscitivo, 
particolarmente stimolanti sotto il profilo culturale e talvolta più adatti a 
promuovere uno scambio fra le “due culture”.<br>
&nbsp;<br>
Infine, il problema del linguaggio. Ritengo che si tratti in ultima analisi di 
un fatto di democrazia. Di quella autentica democrazia della cultura che 
nonostante tutto non è ancora en­trata neanche nelle nostre università. Alcuni 
consideravano offensiva l’esemplare chiarezza del professor Enrico Fermi. 
D’altra parte, dal carteggio Einstein-Born si apprende, fra l’altro, che il 
professor Einstein era aspramente criticato dai suoi colleghi, anche da quelli 
che sostenevano le sue teorie, perché le divulgava sui quotidiani: egli aveva 
una straordinaria capacità di rendere partecipe il pubblico delle sue ricerche 
anche più astratte.<br>
&nbsp;<br>
E’ certamente vero che l’esser chiari dovrebbe essere facile a chiunque abbia le 
idee chiare. Ne furono esempio le celebri lezioni di filosofia chimica di 
Stanislao Cannizzaro, che comunicava e spiegava nello stesso tempo, in forma 
didattica efficace e accessibile, i risultati delle sue ricerche più avanzate e 
delle sue riflessioni scientifiche più profonde a studenti universitari dei 
primi anni di corso.<br>
&nbsp;<br>
Tuttavia, l’esigenza e il gusto della chiarezza non devono giustificare 
compromessi nè attraverso distorsioni di concetti faticosamente acquisiti da un 
duro lavoro scientifico, né attraverso una sottocultura scientifica i cui 
effetti possono sulla distanza rivelarsi altrettanto dannosi di una sottocultura 
letteraria o politica. Come ebbe a dichiarare Francis Crick allo scrittore Guido 
Piovene: “Soltanto una buona e diffusa cultura scientifica può combattere la 
mitologia”.<br>
&nbsp;<br>
Alfonso Maria Liquori, da “Etica ed Estetica della Scienza”, Di Renzo Ed. , 
Roma, 2003.<br>
&nbsp;</font></p>

</body>

</html>
